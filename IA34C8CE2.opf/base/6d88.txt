@/ /rje btsun rdo rje 'chang kun dga' bzang po'i lam 'bras kyi bka' rgya thim pa'i gzigs snang gi gsal byed bzhugs so/// /na massanggu ru pA dA ya/ 'dir rje btsun rdo rje 'chang
kun dga' bzang po'i zhal snga

nas kyi rnam par thar pa rgya mtsho lta bu'i nang nas gces pa'i nor bu lta bu/ gsung ngag lam 'bras kyi bka' rgya thim pa'i tshe dag pa'i gzigs snang khyad par can ji ltar
byung ba'i tshul bshad pa 'di la gnyis te/ bshad pa'i gzhi bkod pa dang / de'i don bshad pa'o/ /dang po ni/ khyad par gyi thig le dngas ma'i dbus/ /rnal 'byor gyi dbang phyug
sa skya pa/ /rje bla ma brgyud pa 'ga' re dang / yi dam dkyil 'khor lha tshogs dang / /phyag rgya'i gzugs dang mchod rten dang / /bdag bu bzhin skyong ba'i lcam dral
rnams/ /ltar snang gcig gi snang ba bsam mi khyab/ /rje btsun rdo rje 'chang kun dga' bzang pos gsung ngag gi bka' rgya thim nas gsungs pas chog gam mi chog thugs la 'khrungs
pa'i tshe/ mgron lha g.yu thog tu rje btsun chen pos gsungs chog pa'i brda dru bu sna lnga'i zhal gzigs 'di/ skal ldan gyi gdul bya rnams dad pa gsal 'debs pa'i phyir/
bla ma brgyud pa dang bcas pa la gsol ba btab cing / mkha' 'gro chos skyong la mchod gtor phul te/ lha mchog seng ges gsang brtol ba la mkha' 'gro rnams kyis bzod par
gsol zhing / dad ldan rnams yid ches pa'i gnas su mdzod cig /mangga laM bha wan tu zhes pa ste/ 'di'i khyad par gyi thig le zhes pa nas/ /bsam mi khyab ces pa'i bar tshig
rkang bdun ni rdo rje 'chang nyid kyi gsung yin no/ /'di la tsheg bar mi mnyam pa kha cig snang ba ni dang po nyid nas shugs 'byung ma bcos par gsungs pa yin pas slan chad
kyang bcos par mi bya'o/ /de nas kyang rje btsun rdo rje 'chang kun dga' bzang pos zhes pa nas/ bha wantu zhes pa'i bar ni rje lha mchog seng ge pa'i gsung yin la/ de
yang tshig rkang bdun gyis bstan pa'i gzigs snang khyad par can 'di'i gnas tshul tshigs bcad de nyid bcas pa/ rje lha'i mtshan can gyi bar snyan brgyud du bzhugs pa/ rje
'dis phyi rabs kyi gdul bya la dgongs nas/ gzigs snang ri mor 'dri ba'i

zhal bkod/ de'i zhabs su rje de'i gsung dang / rang gis gsal byed dang bcas pa 'di dkar chag gi tshul du 'bri bar mdzad pa'o/ /gnyis pa de'i don bshad pa ni/ gzung bde ba'i
phyir tshigs su bcad pa 'di dag gis rtogs par bya ste/ ! rje skal ldan gyi 'dren mchog kun dga'i mtshan/ /gnas mgron lha g.yu thog tu phebs pa'i tshe/ /chos gsung ngag lam
'bras kyi bka' rgya de/ /dus de lo yan chod kyis thim par dgongs/ /sku drang ba'i phyag g.yas mchog sbyin tshul/ /g.yon mnyam gzhag glegs bam 'dzin bzhin du/ /ngas bshad
pas chog gam mi chog snyam/ /thugs the tshom cung zad 'khrungs pa na/ /'phral de la gdams pa bdud rtsi'i rgyun/ /snod skal ldan rnams la bshad rung zhing / srol rmad byung
yun rings gnas so zhes/ /brda don zab ston pa 'di ltar shar/ /dbyings spros pa kun bral nam mkha' la/ /'ja' kha dog lnga ldan gur khang na/ /dpal sgyu 'phrul dra ba'i
rol pa mchog /don bla ma lhar bcas 'di dag gzigs /rje rnal 'byor dbang phyug sa skya pa/ /mtshan kun dga' snying por grags ldan de/ /g.yas mchog sbyin phyag rgyas dgos
'dod stsol/ /g.yon pad dkar 'dzin pas nyes kun sel/ /skuu zag med bde ba'i gzi mdangs gsal/ /thugs rab zhi las byung 'dzum zhal dang / /yongs 'gro la brtse ba'i gzigs stangs
can/ /dpal mthong ba don yod de bzhugs so/ /mgon de'i g.yas bsod nams rtse mo'i mtshan/ /sku dar bab lang tsho'i gzi 'bar zhing / /phyag zab rgyas chos kun 'chad pa'i
tshul/ /rje mkhas pa'i dbang po de bzhugs so/ /g.yon grags dkar rgyal mtshan 'dzin pa'i rje/ /phyag g.yas pa ye shes rdo rje bsgyings/ /g.yon stong nyid dril bu dkur brten
pa'i/ /dpal grub pa'i gtsug rgyan de bzhugs so/ /g.yas 'og char thub bstan 'dzin pa'i gtso/ /phyi gnas lnga rig pa'i paNDi ta/ /nang ye shes lnga ldan 'jam pa'i dbyangs/
/chos gnas lnga 'chad

pa'i phyag rgya can/ /sku ngur smrig na bzas rnam par mdzes/ /zhal mdzod spu dkar pos legs par brgyan/ /dbu paN chen zhwa yi cod pan 'dzin/ /kun dang ba skyed mdzad de bzhugs
so/ /g.yon 'og char dpal ldan 'phags pa'i mtshan/ /phyag g.yas pa mchog sbyin chen po'i tshul/ /g.yon ting 'dzin g.yo med mnyam gzhag can/ /mgon thub pa'i brtul zhugs
'dzin de bzhugs/ /steng g.yas char dges mdzad yum dang bcas/ /chos snying rje bsdu dngos rnam thar sogs/ /thabs dag pa rab 'byams gar mkhan tshul/ /de ye shes me dpung dbus
na bzhugs/ /dpal bde mchog yum bcas g.yon gyi char/ /sku tshangs gnas rten 'brel sogs rol pas/ /las sgyu 'phrul chen po'i don bsgrub pa/ /me rab 'bar dbus na lham mer
bzhugs/ /gzhi lam dang 'bras bu'i chos lnga tshan/ /kun mtshon byed 'khor lo la sogs pa'i/ /lha rigs lnga'i phyag mtshan gtso bo yi/ /logs g.yas g.yon steng gi cha na bzhugs/
/rgyud dkyil 'khor rnam bzhi lam bzangs bzhis/ /'gros rnam bzhi thim pa'i sku bzhi yi/ /rtags mchod rten rnam bzhi 'ja'i nang gi /phyogs g.yas g.yon cha na legs par
bzhugs/ /de g.yas phyogs steng na rnam rgyal dang / /de'i 'og gi cha na byang chen gcig /g.yon dbus char byang chen che ba dang / /de'i phyi thad chung ba 'ja' la brten/
/'og g.yas phyogs bstan dang 'gro ba la/ /las gnod byed gdug pa kun 'dul pa'i/ /dpal nag po chen po lcam dral gnyis/ /dus tha ma'i me 'dra'i dbus na bzhugs/ /rje bla ma'i
tshogs dang phyag rgya lnga/ /gdan padma zla ba'i steng na mdzes/ /lha yi dam chos skyong lcam dral bcas/ /don rnam dag mtshon pa'i gdan la bzhugs/ /'di thar lam ston pa'i
bla ma dang / /mchog dngos grub stsol ba'i yi dam lha/ /las ci bsam sgrub pa'i chos srung sogs/ /yul rnam dag gzigs tshul mdo tsam yin/ /khyad par rje btsun grags pa'i
phyag g.yas nas/ /'on dkar gcig 'phros sngo dang gnyis su gyur/

/de rgyun lngar 'phel de'i kha dog kyang / /rnam lnga ldan pa 'ja' tshon lta bu byung / /mgon de'i phyag g.yas mthil du babs tsam gyis/ /skad cig de la dru bu lta bu yi/ /'od
kyi gong bu gcig tu 'khyil ba las/ /phyogs bcur 'phro ba'i rnam pa can du gyur/ /'od phung de las slar yang 'od rnam lnga/ /rgyun chad med par 'phros pa de yi sna/ /phyag
g.yon gnas pa'i glegs bam la thim pa'i/ /gzigs tshul zab yangs ngo mtshar de rnams byung / /e ma brda 'dis mtshon pa'i don mtha' dag /bdag 'dra byis pa'i blo yi yul las
'das/ /'on kyang phyogs tsam rtogs na 'ga' zhig la/ /don chen 'dren phyir cung zad 'di gson cig /de ltar gzigs pa'i bla ma lhar bcas la/ /mkhyen brtse nus pa nye ring
ma mchis kyang / /rje btsun mchog la 'od zer spro ba sogs/ /las 'brel zab mo nye ba'i dbang gis te/ /sngon tshe 'khrul zad grags pa'i zhabs drung du/ /mgon 'di dbyil sgom
tshul khrims rgyal por 'khrungs/ /lam 'di nos nas thos bsam sgom pas bzung / /smin grol mdzad de'i mtshon byed 'di lags so/ /'od dkar gcig las rim gyis gnyis dang lngar/
/'phel zhing 'phro ba'i tshul can brda 'di yis/ /spros bral dbyings la thabs shes rnam gnyis dang / /yon tan dbye bas ye shes rnam lngas mtshon/ /de rgyun 'dren pa'i phyag
tu babs pa'i dbyibs/ /dru bu lta bur 'dril ba'i brda 'di yis/ /lam bzangs mchog 'di yan lag dang bcas kun/ /gcig tu 'dus pa'i mnga' bdag yin zhes ston/ /gong bu de las
slar yang 'od kyi rgyun/ /phyogs bcur 'phro ba'i tshul can brda 'di yis/ /phyogs bcur gnas pa'i skal ldan ma lus pa/ /smin grol mchog la 'god ces legs par ston/ /'od de'i
rgyun gyi rtse mo glegs bam la/ /thim pa'i rnam rol ngo mtshar brda 'di yis/ /srol bzang 'gro ba'i don du bskal pa'i mthar/ /mi nyams

legs par gnas zhes ston pa yin/ /a ho sngon dge'i las can blo ldan rnams/ /brda 'di bzung nas don 'di bsam mdzod dang / /ston dang bstan pa 'di la bdud las kyis/ /mi phyed
dad pa'i nor dang ldan par 'gyur/ /ma rtogs log rtogs rnyog ma'i chus gang ba'i/ /khron par gnas pa'i sbal chung ngang tshul can/ /de dag kun gyi snying gi sdong dum la/
/'gyod pa'i me chen rab tu 'bar bar 'gyur/ /de slad mgon de'i bka' srol bdud rtsi dang / /nyi 'od yin bzhin nor ltar 'gro kun gyi/ /nyon mongs nad dang rmongs pa'i mun sel
zhing / /phan bde'i 'byung gnas mchog 'di gces par zungs/ /bdag kyang deng nas yang srid thams cad du/ /'dren pa mchog de'i zhabs pad gus mchod cing / /dgongs don dri med
gru chen legs bzung nas/ /'gro kun srid pa'i mtsho las sgrol bar shog /ces bya ba de dag gis ni 'dren pa dam pa de nyid kyi gsung tshig rkang bdun po'i don 'ol byi tsam
du bkrol ba yin la/ 'di la gsung sgros 'ga' zhig las/ gcan lung gi ri bo sgang du rje btsun dkar po rnam gsum sa paN dang bzhi gzigs pa de nyid bka' rgya thim pa'i gzigs
snang yin gsung pa ni sgros ma nges par snang ste/ ri bo sgang du gzigs pa ni/ thog ma'i lam 'bras gsungs bzhin pa'i skabs yin zhing / gzigs pa'i rgyu mtshan yang gzhan
yin la/ 'dir bshad pa ni lam 'bras gtan nas ma gsungs pa'i bka' rgya thim nas gsungs pas chog gam mi chog the tshom cung zad 'khrungs pa'i tshe/ gsung pas chog pa'i rtags
su gzigs pa yin no/ /des na 'di gnyis la gnas dang dus dang gzigs pa'i lha rnams la khyad par shin tu che ba yod pas gcig tu gzung bar mi bya'o zhes pa 'di ni dge slong
dpal ldan don grub kyis dpal e waM chos ldan du bris pa'o// //mangga laM//

